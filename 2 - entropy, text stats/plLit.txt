Imię moje: Izmael. Przed kilku laty — mniejsza o ścisłość jak dawno temu
— mając niewiele czy też nie mając wcale pieniędzy w sakiewce, a nie widząc
nic szczególnego, co by mnie interesowało na lądzie, pomyślałem sobie, że
pożegluję nieco po morzach i obejrzę wodną część świata. Taki mam właśnie
sposób odpędzania splinu i regulowania krwiobiegu. Gdy tylko stwierdzę, że
usta wykrzywiają mi się ponuro, gdy tylko do duszy mej zawita wilgotny,
dżdżysty listopad, gdy złapię się na tym, że mimowolnie przystaję przed
składami trumien albo podążam za każdym napotkanym pogrzebem, a w
szczególności, gdy moja hipochondria tak mnie opanuje, iż potrzeba mi silnych
zasad moralnych, by się powstrzymać od rozmyślnego wyjścia na ulicę i
metodyczmego strącania ludziom z głów kapeluszy — wtedy uznaję, że już
wielki czas udać się na morze jak najrychlej. To jest moja namiastka pistoletu i
kuli. Katon z filozoficzną oracją rzuca się na ostrze swego miecza; ja spokojnie
siadam na okręt. Nie ma w tym nic zdumiewającego. Gdyby tylko zdawano
sobie z tego sprawę, okazałoby się, że niemal wszyscy ludzie, każdy na swój
sposób, w takiej czy innej chwili, żywią wobec oceanu niemal te same co ja
uczucia.
Oto macie wyspiarski gród manhattańczyków, opasany przystaniami, jak
indyjskie wyspy rafami koralowymi. Otaczają go zewsząd spienione nurty
handlu. Z prawej i lewej strony ulice wiodą was ku wodzie. Najdalszym skrajem
miasta jest plac Battery, kędy wspaniałe molo obmywają fale i chłodzą bryzy,
które jeszcze kilka godzin temu nie widziały lądu. Spójrzcie na tłumy
wpatrzone tam w wodę.
Powędrujcie wokół miasta w zadumane niedzielne popołudnie. Przejdźcie
od Corlears Hook do Coenties Slip, a stamtąd przez Whitehall ku północy. Cóż
ujrzycie? Rozstawieni wokoło całego miasta jak milczące szyldwachy, tkwią
tysiącami i tysiącami śmiertelnicy zatopieni w oceanicznych marzeniach. Jedni
wsparli się o pale, drudzy zasiedli na skrajach pomostów, ci wyglądają przez
burty statków przybyłych z Chin, inni wdrapali się wysoko na olinowanie, jak
gdyby usiłując zyskać jeszcze lepszy widok na morze. Ale przecie to wszystko
ludzie lądu, w powszedni dzień uwięzieni wśród desek i tynku — przywiązani
do kontuarów, przygwożdżeni do ław, przytwierdzeni do biurek. Jakże więc to
się dzieje? Czyżby zniknęły łany zielone? Co oni tu robią?
Lecz patrzcie! Oto napływają nowe tłumy, zmierzając wprost ku wodzie,
najwyraźniej gotując się do nurkowania. Dziwne! Nie zadowoli ich nic prócz
najdalszego skraju lądu. Nie wystarczy im wałęsanie się w cienistym zaciszu
magazynów. Nie. Muszą przedostać się tak blisko wody, jak to tylko możliwe
bez wpadnięcia do niej. I tam oto stoją — milami całymi, długimi milami.
Wszystko to ludzie lądu; przybywają z uliczek i zaułków, ulic i alej — z .północy,
wschodu, południa i zachodu. A przecie tu jednoczą się wszyscy. Powiedzcie
mi, czyżby przyciągała ich tutaj magnetyczna siła iglic kompasów wszystkich
tych okrętów?
Albo znowu: jesteście, powiedzmy, na wsi, w jakiejś wyżynnej krainie jezior.
Pójdźcie którąkolwiek ścieżką, jaka wam się spodoba, a stawiam dziesięć
przeciw jednemu, że zaprowadzi was ona w dolinę i pozostawi nad
utworzonym przez strumień jeziorkiem. Są w tym jakieś czary. Pozwólcie
najbardziej roztargnionemu z ludzi pogrążyć się w głębokiej zadumie —
postawcie go na nogi, wprawcie jego stopy w ruch, a niechybnie zaprowadzi
was do wody, jeśli w tej okolicy wodę znaleźć można. Gdybyście kiedykolwiek
cierpieli z pragnienia na wielkiej amerykańskiej pustyni, popróbujcie tego
eksperymentu, o ile tak się zdarzy, że karawana wasza wyposażona będzie w
wyznawcę metafizyki. Tak, wszystkim to wiadomo, że medytacja i woda
poślubione są sobie na zawsze.
A oto artysta. Pragnie on namalować wam najbardziej rozmarzony,
najbardziej cienisty, najspokojniejszy i najczarowniejszy pejzaż romantyczny w
całej dolinie Saco. Cóż będzie głównym elementem tego dzieła? Tu stoją
drzewa, każde o pniu wydrążonym, jak gdyby wewnątrz siedział pustelnik z
krucyfiksem; tam drzemie łąka, ówdzie cpi bydło, a z tamtej chaty wznosi się
sennie dym. W głąb odległych borów wije się kręta ścieżyna zmierzając w
stronę spiętrzonych ostróg szczytów skalnych o zboczach skąpanych w
modrości. Lecz choć widzimy obraz tak urzekający, choć drzewo otrząsa na
głowę pasterza swe westchnienia jak liście, wszystko to byłoby daremne, gdyby
jego oczy nie były utkwione w czarodziejski strumień, który ma przed sobą.
Odwiedźcie w czerwcu prerie, gdzie dziesiątkami mil brodzi się po kolana
wśród lilii — jakiegoż jedynego uroku tu brak? Wody — nie ma tu ani kropli
wody! Gdyby Niagara była jedynie kataraktą piasku, czyż przebywalibyście
tysiąc mil, by ją zobaczyć? Czemuż to ów ubogi poeta z Tennessee,
otrzymawszy nagle dwie garście srebra, deliberował, czy kupić sobie płaszcz,
tak srodze mu potrzebny, czy też obrócić te pieniądze na pieszą wędrówkę do
Rockaway Beach? Dlaczego niemal każdy krzepki, zdrowy chłopak o krzepkiej i
zdrowej duszy prędzej czy później dostaje bzika, żeby wyruszyć na morze? Z
jakiejże to przyczyny wy sami, w czasie waszej pierwszej morskiej podróży,
odczuliście tak tajemnicze drżenie, gdy oznajmiono wam po raz pierwszy, że
wy i okręt wasz straciliście już ląd z oczu? Czemuż to starożytni Persowie
uważali morze za świętość? Czemu Grecy przydali mu osobne bóstwo i to brata
samego Jowisza? To wszystko z pewnością nie jest pozbawione znaczenia. A
głębsze jeszcze znaczenie ma historia Narcyza, który nie mogąc pochwycić
dręczącego, zwiewnego obrazu, dostrzeżonego w źródle, skoczył w nie i utonął.
Ale my sami widzimy tenże obraz we wszystkich rzekach i oceanach. Jest to
obraz nieuchwytnego zwidu życia — i to jest klucz do wszystkiego.